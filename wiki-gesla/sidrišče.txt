====== Sidrišče ======

//Sidrišče// je sistem veznih elementov, ki so na eni strani pripeti na okolico, na drugi strani pa se združijo v [[skupna točka|skupni točki]], v katero je vpet [[slackline]]. Izdelava sidrišč je prvi korak pri [[postavljanju]]. Sidrišča se v grobem ločijo na dve vrsti glede na način pritrditve: objekte, na katere sidramo, lahko bodisi ovijemo z [[neskončna zanka|zankami]] ali vrvmi bodisi izkoristimo sidriščne točke, ki so na objekte pritrjene. Najpogostejši primer ovijanja je sidranje na drevesa, sidranje v pritrjene točke pa se uporablja pri skalnih sidriščih. [[Trak]] je v skupno točko sidrišča vpet z [[banana|banano]] ali [[šivana zanka|šivano zanko]]. Vezne elemente sidrišča je treba ustrezno zaščititi pred [[abrazija|abrazijo]], pri [[visokica|visokicah]] pa je treba poskrbeti tudi za [[redundanca|redundanco]].

===== Sidrišča na drevesih =====

Sidranje na drevesa je najpogostejši način pritrjevanja slacklinov. Za postavljanje takega sidrišča navadno uporabimo [[tovorna zanka|tovorno]] ali drugo [[neskončna zanka|neskončno zanko]], ki jo ovijemo okoli drevesa. Uporabiti je mogoče tudi statično vrv, a je ta izbira manj priporočljiva, saj vrv močneje pritiska na skorjo drevesa kot ploščati trak zanke. V vseh primerih je treba drevo pred drgnjenjem zaščititi s [[podloga|podlogo]]. Zanko lahko na drevo namestimo v konfiguraciji koša (ovijemo jo okoli drevesa in združimo konca) ali pa jo nanj zavežemo s [[kavbojski vozel|kavbojskim vozlom]]. Zanka v konfiguraciji koša ima večjo nosilnost, a tudi slabo lastnost, da neobremenjena med postavljanjem zdrsava navzdol po deblu. Zdrsavanje lahko preprečimo tako, da jo pripnemo na podlogo, s katero smo zaščitili drevo (na primer z uporabo trakcev z "ježkom"). Kavbojski vozel trdno objame drevo in s tem že sam prepreči zdrsavanje, a je njegova nosilnost nekoliko manjša, poleg tega pa se prosti konec zanke lahko suka in se moramo zato nekoliko potruditi, če želimo slackline vpeti vodoravno. V obeh konfiguracijah na zanko v [[skupna točka|skupni točki]] namestimo [[škopec]], nanj pa bodisi [[banana|banano]] ali neposredno [[šivana zanka|šivano zanko]] traku.

Pri sidranju [[visokica|visokice]] je treba drevo pazljivo izbrati: biti mora dovolj močno in stabilno, da ga sile pri uporabi visokice ne morejo podreti. Če imamo kakršnekoli dvome v stabilnost sicer dovolj močnega drevesa, situacije //nikakor// ne rešujemo tako, da [[pomožni trak]] ali neobremenjena repa [[glavni trak|glavnega]] in pomožnega traku privežemo na drugo drevo: če se primarno drevo podre, lahko namreč s svojo težo preobremeni trakove in privede do [[verižna odpoved|verižne odpovedi]]. V takšnih primerih je edini dovolj varen način zaščite to, da samo drevo dodatno zavarujemo tako, da ga z vrvmi privežemo na druga drevesa za njim. Če se primarno drevo preveč nagne, vrvi prenesejo del obremenitve na sekundarna drevesa in s tem obvarujejo primarno drevo pred podrtjem. Varovalne vrvi moramo čim bolj napeti, da v primeru nagiba drevesa takoj začnejo prenašati silo naprej.

Če imamo namesto enega močnega drevesa na voljo le več šibkejših, lahko sidrišče izdelamo tako, da do vsakega od njih speljemo svoj niz zank ali vrv, njihova krajišča pa združimo v [[skupna točka|skupni točki]]. Pri tem moramo nujno poskrbeti, da se sila iz skupne točke enakomerno porazdeli med drevesa.

===== Sidrišča v skali =====

{{ :sidrisce.jpg?300}}
Skalna sidrišča lahko v nekaterih primerih izvedemo z ovijanjem, in v tem primeru veljajo podobna pravila kot pri izdelavi sidrišč na drevesu. Kadar skala ni primerno oblikovana za ovijanje, pa se moramo poslužiti pritrjevanja s skalnimi vijaki. Ker gre v takem primeru skoraj vedno za sidrišče visokice, je treba pri zasnovi že razmišljati o [[redundanca|redundanci]]. V skalo običajno namestimo dva do tri vijake. Nanje privijemo kovinska ušesa, skozi slednja pa vstavimo bodisi [[deltasti člen|deltaste člene]] (za uporabo s [[tovorna zanka|tovornimi zankami]]) bodisi [[ovalni člen|ovalne člene]] (za sidrišča s statičnimi vrvmi). Pramene zank ali vrvi zberemo v [[skupna točka|skupni točki]], kjer skoznje vstavimo kovinski vezni člen, na primer [[škopec]]. Pri uporabi vrvi včasih pred tem vse pramene še zavežemo v [[jebeno velik vozel]].

{{tag>wip:rabi_slike}}