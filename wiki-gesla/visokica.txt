====== Visokica ======

//Visokica// je [[slackline]], napet na dovoljšnji višini, da bi bil nezavarovan padec z njega usoden in je zato potrebno varovanje z [[vis|visom]] ter uporaba posebnih tehnik pri [[postavljanje|postavljanju]]. Čeprav velika višina s seboj prinaša nekatere nevarnosti, je s primernim znanjem in tehniko mogoče tveganje zelo omejiti, in v takem primeru je visokovanje v mnogo pogledih celo varnejše od slacklina v parku, saj je povsem odstranjena sicer znatna možnost poškodb ob padcu na tla. Visokice se tipično postavlja na zračnih, razglednih mestih, zaradi česar ima visokovanje poleg športne tudi precejšnjo estetsko komponento.

Hoja po visokici zaradi oddaljenosti vseh referenčnih točk in odsotnosti tal zahteva specifična znanja in sposobnosti: izostren čut za ravnotežje, sposobnost [[dvig na trak|dviga na trak]] ter [[vstajanje|vstajanja]] iz sedečega položaja. Velika dojeta izpostavljenost poleg tega dela podvig ne le fizično, temveč tudi psihično zahteven. Priporočeno je, da se zato visokovanja lotevajo le osebe, ki so že dovolj vešče na običajnem [[slackline|slacklinu]]. Nekaj osnovnih vodil je zbranih na strani [[za začetnike]].

===== Zgradba =====

Visokica je sestavljena iz dveh [[sidrišče|sidrišč]], med katerima je razpet [[trak]]. Za sidrišča se navadno uporabi močna drevesa ali skalo. Krajišče, kjer je trak statično vpet, imenujemo [[statična stran]], krajišče, kjer ga napenjamo, pa [[napenjalna stran]]. Dostop na visokico je praviloma z napenjalne strani.

Za daljše visokice (od 100 m naprej) uporabljamo namesto enega samega kosa traku [[segmentiranje|segmentirane]] trakove. Ta pristop zmanjša globino padca ob morebitni odpovedi dela [[glavni trak|glavnega traku]], olajša prenašanje opreme in omogoči sestavljanja opreme različnih lastnikov.

===== Varnost =====

Za zagotovitev varnosti morajo biti vsi podsistemi visokice [[redundanca|redundantni]]. To botruje tudi značilnemu izgledu visokice, saj je pod [[glavni trak|glavnim trakom]] v zankah obešen še [[pomožni trak]]. Primerno zavarovan mora biti tudi dostop do visokice: dostopna točka je namreč v večini primerov nad prepadom, zato se je treba med privezovanjem na [[vis]] začasno vpeti na varovalno vrv, privezano na [[sidrišče]].

Visokovalec ali visokovalka mora neposredno pred vsakim dostopom na visokico pozorno pregledati svoj plezalni pas ter oba vozla na [[vis|visu]]. Pas mora biti ustrezno zategnjen, vis mora biti vdet skozi obe glavni zanki na pasu, oba vozla na visu pa pravilno zavezana. Da zmanjšamo možnost človeške napake, je priporočeno, da nato isto opremo vedno pregleda še ena neodvisna oseba.

{{tag>wip:rabi_slike}}