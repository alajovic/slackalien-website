====== Minimalna porušna sila ======

//Minimalna porušna sila// (krajšava MBS, angl. //minimum breaking strength//) je podatek, ki ga navede proizvajalec opreme, in pove silo, ki je ob enkratni obremenitvi potrebna za porušenje izdelka (na primer pretrganje [[trak|traku]] ali lom [[vponka|vponke]]). Podatek običajno pride v spremljavi drugega podatka, [[največja delovna obremenitev|največje delovne obremenitve]] (WLL): slednji podaja silo, ki je med običajno uporabo ne smemo preseči, če ne želimo poslabšati zagotovljenega MBS. Oprema, ki je bila med uporabo izpostavljena obremenitvam nad WLL, se lahko poruši pri sili, manjši od MBS. Drugi dejavniki, ki lahko povzročijo odpoved pri silah, manjših od MBS, so starost izdelka, poškodbe ter nepravilna uporaba.

Pri oceni tveganj moramo upoštevati, da je karakteristika MBS izmerjena v idealnih okoliščinah. Minimalno porušno silo [[trak|trakov]] se, na primer, meri na napravah, na katerih je trak ovit okoli dveh valjev velikega premera. V [[banana|banani]] je premer pritrdilnega elementa manjši, zato se lahko trak v njej pretrga tudi pod MBS. Porušno silo tekstilnih izdelkov (trakovi, vrvi) še zlasti zmanjša uporaba vozlov. Tveganju zaradi teh nedoločenosti se izognemo z dovoljšnjim [[varnostno razmerje|varnostnim razmerjem]].